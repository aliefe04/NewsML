İstanbul Büyükşehir Belediyesi (İBB), raylı sistemin ilk etabını oluşturan Pendik Merkez - Kaynarca Merkez - Fevzi Çakmak Hattı’ndaki çalışmaların bir ay içerisinde tekrar başlayacağını duyurdu.

İBB Raylı Sistem Daire Başkanlığı, Sabiha Gökçen Havalimanı’na uzanan Kadıköy - Tavşantepe Metrosu’nun diğer ucunu Tuzla’ya kadar devam ettiriyor.

İBB, yüzde 33 seviyesinde kalan ilk etabın ihalesini Eylül ayında gerçekleştirdi. Kaynarca - Pendik - Tuzla Metrosu’nun 2 istasyonlu 5,1 kilometre uzunluğundaki 1. etabı ile entegrasyonun sağlanacağı Kaynarca İstasyonu’nun 2025 yılında bitirilmesi hedefleniyor. Tuzla’ya kadar kalan 5 istasyonun ise uzanacak ikinci kısmın inşaatına 2024 yerel seçimlerinin ardından başlanacağı belirtildi.

Seferler aktarmasız yapılacak

Kadıköy - Tavşantepe Metrosu ve Tavşantepe - Sabiha Gökçen Metrosu ile entegrasyon sağlandığında uygulama şöyle olacak:

“Kadıköy İstasyonu’ndan çıkan bir yolcu aktarmasız olarak Sabiha Gökçen Havalimanı’na ulaşabilecek. Benzer şekilde ters yönde de aktarmasız ulaşım sağlanacak. Kadıköy İstasyonu’ndan çıkan bir yolcu aktarmasız olarak İçmeler İstasyonu’na ulaşacak. Ters yönde de aktarmasız ulaşım sağlanacak. Pendik Merkez İstasyonu’ndan çıkan bir yolcu aktarmasız olarak Sabiha Gökçen Havalimanı'na ulaşabilecek. Ters yönde de aktarmasız ulaşım sağlanacak.”

